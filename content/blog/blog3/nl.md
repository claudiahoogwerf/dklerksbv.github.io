**Emotieregulatie en de Window of Mindfulness**

Het doel van de komende twee blogs is in eerste instantie om er voor te zorgen dat je meditatie gaat ervaren zoals het hoort: gemakkelijk en effectief. Daarnaast is deze informatie onmisbaar als je tegen moeilijkheden aanloopt in je dagelijkse leven en verteld het je precies wat je moet doen als je het even zwaar hebt. Ik introduceer in deze blog de Window of Mindfulness en in de volgende de Mindfulness Cheatsheet. Je kan beiden zien als een gebruiksaanwijzing van het brein zodat je weet wat je moet doen tijdens uitdagende situaties in meditaties en in je dagelijkse leven. Hoewel deze tweedelige handleiding (nog) niet op effectiviteit onderzocht is, is deze ontstaan vanuit het uitgebreid onderzochte en veelgebruikte psychologische model: de Window of Tolerance. Ik heb het model simpelweg toegepast op nog niet eerder betreden terrein, namelijk mindfulness en meditatie. 

Eerder gaf ik al aan dat we een staat van mindfulness niet direct kunnen controleren. Waar we wel enige controle over lijken te hebben is de context van meditatie en die is erg bepalend voor de kans op mindfulness. Hoe die context er idealiter uit zou moeten zien wordt verschillend over gesproken binnen de talloze methodes maar iets wat telkens weer terugkomt is een balans vinden tussen activiteit en ontspanning. De Window of Tolerance gaat precies hierover. Het is een bekend model binnen de psychologie die gebruikt wordt bij emotieregulatie. Kijk nu eens naar de afbeelding. Wat je hier ziet is de originele Window of Tolerance waar ik in het midden drie kleine toevoegingen bij heb gedaan namelijk de Window of Mindfulness en de subtiele overprikkeling en onderprikkeling.

De window of Tolerance is een biopsychosociaal model die drie staten van functioneren onderscheid: Hyperarousal, hypoarousal en er tussenin. Dat er tussenin wordt de Window of Tolerance genoemd (Groen in het model) en kun je zien als de staat waarin je het beste functioneert: Er is een juiste hoeveelheid spanning in je lichaam (arousal) waardoor je je prima kan concentreren, informatie helder binnenkomt, je in contact staat met je behoeftes en je in staat bent om te leren. 

Echter wanneer er gevaar of stress gesignaleerd wordt door het lichaam zet die het sympatische zenuwstelsel aan om jou te activeren in de fight of flight modes. Dat zorgt voor een versnelde ademhaling, hartslag en een alerte geest. Er is een overhoeveelheid spanning in je lichaam (hyperarousal) die vaak gepaard gaat met overprikkeling in de geest (rood in het model). Vluchtige gedachten, hak op de tak denken en piekeren zijn dagelijkse symptomen van hyperarousal. Wanneer de spanning nog verder toeneemt kunnen er onder andere paniekaanvallen, woedeuitbarstingen, ongecontroleerd huilen of psychotische klachten ontstaan. 

Normaliter wanneer het lichaam vermoeid is activeert deze het parasympatische zenuwstelsel die ontspanning creëert. Dit gaat gepaard met een vertraagde ademhaling, hartslag en een slaperige geest. Er is dan een onderhoeveelheid spanning in je lichaam (hypoarousal) die vaak gepaard gaat met onderprikkeling in de geest (blauw in het model). Het moment voordat je in slaap valt is een typisch moment van hypoarousal. De freeze reactie hoort ook bij dit deel van het model: Je systeem wordt overspoeld door emotie en uit zelfbescherming zet deze zichzelf uit. In onze relatief overprikkelende maatschappij zie je steeds vaker mensen die voor langere periode in een staat van hyperarousal (letterlijk overspanning) verkeren waardoor hun energiereserves uitgeput raken. Vergelijkbaar met een winterslaap in de dierenwereld, zet het lichaam zichzelf in stressvolle perioden uit om de verbruikte reserves weer op te kunnen bouwen. Zwaardere gevallen van onderprikkeling zijn onder andere burn-out, depressie, gevoelens van leegte, black-out en dissociatie. 

Oke! Maar wat heeft dit met emotieregulatie en meditatie te maken? Nou, de kennis die we hebben over effectieve emotieregulatie kun je op subtielere wijze gebruiken voor effectievere meditaties. Bij emotieregulatie werkt het zo: Wanneer je overprikkeld bent, zet je technieken in voor ontspanning. Wanneer je onderprikkeld bent, zet je technieken in voor activering. Op die manier breng je jezelf terug in de Window of Tolerance. En in miniatuur vorm zie je deze drie staten ook terug in je meditaties. Hoewel we ons vaak binnen de window of tolerance bevinden als we mediteren, komen er regelmatig hints binnen van subtiele onderprikkeling en subtiele overprikkeling. Wanneer je dit leert herkennen kun je daarop in gaan spelen. Je kunt technieken inzetten om ervoor te zorgen dat je je lichaam en geest nog verder reguleert. Wanneer je binnen je Window of Tolerance zit én er is een perfecte balans tussen activatie en ontspanning, bevind je je in het gebied waar elk mens wilt zijn: Je bent niet alleen ontzettend weerbaarder voor uitdagende situaties maar er is ook een optimale context waar mindfulness in kan ontstaan. Dit is wat ik de Window of Mindfulness noem. In de volgende blog leg ik je de technieken uit die je nodig hebt om hier te komen aan de hand van de Mindfulness Cheatsheet en leg ik uit wanneer het handig is om in te zetten op dit soort controlestrategiën en wanneer je dit beter niet kan doen.
